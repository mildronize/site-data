---
layout: post
title: สรุป 7 นิสัยที่จะทำให้คุณจัดระเบียบบชีวิตได้ดีเยี่ยม จาก Thomas Oppong (Mission to the moon)
tags:
- habit
- life system
- life organization

categories: [th]
language: th

---

> ลดภาระของสมอง

สรุปจาก Podcast "Mission to the moon" 

[7 นิสัยที่จะทำให้จัดระเบียบชีวิตได้ดีเยี่ยมจาก Thomas Oppong | Mission to the Moon EP. 796]

เราจะจัดระเบียบชีวิตให้ดีได้อย่างไร?

เคยสงสัยไหมว่าทำไมบางคนถึงสามารถทำอะไรได้มากมายในแต่ละวัน ในขณะที่บางคนกลับทำได้แค่อย่างสองอย่างก็หมดเวลาแล้ว

Thomas Oppong คอลัมนิสต์ชื่อดังได้อธิบายเรื่องนี้ไว้ในบทความ [“7 Habits of Super Organised People”] เขากล่าวว่า คนที่จัดระเบียบชีวิตได้ดีมากๆ ไม่เพียงแต่จัดการเวลาอย่างเดียวเท่านั้น แต่ยังรวมไปถึงการปรับเปลี่ยนทัศนคติ และวิธีคิดด้วย

การจัดระเบียบวิธีคิด และทัศนคติสามารถเริ่มต้นได้ง่ายๆ จาก 7 ข้อนี้


## 1. จัดระเบียบเวลาอย่างเข้มงวด 

วิลเลียม เพนน์ (William Penn) นักการเมืองชื่อดังในประวัติศาสตร์เคยกล่าวไว้ว่า “Time is what we want most, but what we spend worst” เวลาเป็นสิ่งที่เราต้องการมากที่สุด แต่เราใช้มันได้แย่ที่สุด ซึ่งในหลายกรณีมันก็เป็นเช่นนั้นจริงๆ

ดังนั้น ไม่ว่าเราตั้งใจจะทำกิจกรรมอะไรก็ตาม ต้องพยายามทำให้เสร็จตามเวลาที่กำหนดไว้ อย่าเลื่อนเวลา และอย่าผัดวันประกันพรุ่ง เพราะอาจจะไปกระทบกับงาน หรือกิจกรรมอื่นๆ ที่รออยู่ด้วย

## 2. จัดเตรียมพื้นที่สำหรับกิจกรรมต่างๆ ให้ดีและเป็นระบบ

การจัดเตรียมพื้นที่ต่างๆ เป็นเรื่องที่เราต้องดีไซน์มันด้วยตัวเองว่ากิจกรรมของเราเหมาะกับการจัด Space แบบไหน

อย่างเช่น หากเราต้องเข้าประชุมทุกวันอังคาร เราต้องเตรียมเอกสารการประชุมตั้งแต่คืนวันจันทร์ เพื่อให้ช่วงก่อนเข้าประชุมไม่ต้องใช้พลังงานมากเกินไป หรือหากเราทำงานหลายที่ ก็ให้เตรียมปากกาไว้ในทุกห้องทำงาน เพื่อลดเวลาเดินหาของ


## 3. ให้เวลากับเรื่องที่สำคัญมากๆ : 

เรื่องที่สำคัญ ย่อมต้องใช้เวลาในการจัดการนานกว่างานอื่นๆ ดังนั้นหากเราให้เวลากับมันน้อยเกินไป ผลงานที่ออกมาก็จะไม่ดีพอกับระดับความสำคัญที่เรากำหนดไว้


## 4. รื้อตารางงานที่ไม่มีประสิทธิภาพทิ้งซะ : 

ตารางงานที่เราทำทุกวันอาจไม่ใช่ตารางงานที่มีประสิทธิภาพที่สุด แต่เราก็ยังทำมันต่อไปเพราะความเคยชิน

Thomas แนะนำว่าให้ลองรื้อตารางงานของเราเดือนละครั้ง อะไรที่กำลังทำอยู่ ลองถามตัวเองว่ามันมีประสิทธิภาพจริงๆ หรือไม่ ถ้าคำตอบคือ “ไม่” ก็อย่าลังเลที่จะเปลี่ยนแปลง เพราะอะไรใหม่ๆ ที่ดีกว่าเดิม อาจรออยู่ตรงหน้า


## 5. ทำกิจวัตรประจำวันทุกวัน ไม่เว้นแม้แต่ “วันหยุด” : 

หากเราเคยตื่น 8 โมง ก็ให้ตื่นเวลาเดิมทุกวัน การปรับเปลี่ยน Routine ไปเรื่อยๆ โดยปราศจากการวางแผน จะทำให้เราสูญเสียพลังงานกาย และพลังงานใจไปโดยที่ไม่จำเป็น

นอกจากนี้การปฏิบัติตามกิจวัตรเดิมจะทำให้เราจัดการเวลาได้ง่ายขึ้น แน่นอนว่าเราอาจจะควบคุมทุกเรื่องไม่ได้ แต่การที่เราควบคุม Routine ได้ จะช่วยให้เราจัดระเบียบชีวิตได้ดีมากขึ้น


## 6. ตั้งค่าโทรศัพท์มือถือไม่ให้ทำร้ายเรา : 

หนึ่งในอุปกรณ์ที่ช่วยให้เราทำงานได้เยอะที่สุดคือ “โทรศัพท์มือถือ” ขณะเดียวกัน มันก็เป็นอุปกรณ์ที่ทำให้เราเสียเวลาได้มากที่สุด ดังนั้น ลองปรับลักษณะการใช้งานมือถือใหม่ เพื่อให้เกิดประโยชน์กับเรามากขึ้น

หนึ่งในกระบวนการที่ทำแล้วได้ผลดี คือ การเปลี่ยนวิธีจัดวางแอปพลิเคชันต่างๆ หากเราติดการเล่นทวิตเตอร์มาก รู้สึกว่าเสียเวลาไปกับมันเยอะ ลองลบตัวแอปพลิเคชันออก แล้วเปลี่ยนไปใช้งานในโหมดเดสก์ท็อปแทน อาจช่วยให้เราจำกัดเวลาการใช้ได้มากขึ้น


## 7. เช็คอีเมลให้เป็นเวลา : 

เราต้องกำหนดเวลาสำหรับเช็คอีเมลโดยเฉพาะ เช่น ช่วงบ่ายสามโมง อย่าเช็คอีเมลวันละหลายๆ ครั้ง เพราะมันจะทำให้เสียสมาธิได้ง่าย

การจัดระเบียบเวลา ไม่เพียงแต่จะทำให้เราทำงานได้ดีขึ้นเท่านั้น แต่ยังทำให้เรามีเวลาส่วนตัวเพิ่มขึ้นด้วย จงอย่าลืมถามตัวเองว่าเราทำงานหนักไปเพื่ออะไร หากเราเอาเวลาทั้งหมดไปทุ่มเทให้กับงานที่เป็น “หน้าที่” จนละเลยที่จะหากิจกรรมที่มีความสุขให้กับตัวเอง

ถ้าเราไม่บริหารจัดการเวลาชีวิตให้ดี สิ่งที่เราพยายามทำมาทั้งหมด… อาจจะไม่มีความหมายเลยก็ได้

## Ref

- [เราจะจัดระเบียบชีวิตให้ดีได้อย่างไร?](https://www.facebook.com/missiontothemoonofficial/posts/1316067025264538/) จาก Mission To The Moon 
- Article [“7 Habits of Super Organised People”] by Thomas Oppong  
- Podcast [7 นิสัยที่จะทำให้จัดระเบียบชีวิตได้ดีเยี่ยมจาก Thomas Oppong | Mission to the Moon EP. 796]

<!-- Link -->

[“7 Habits of Super Organised People”]: https://medium.com/mind-cafe/7-habits-of-super-organised-people-afee6bd974aa
[7 นิสัยที่จะทำให้จัดระเบียบชีวิตได้ดีเยี่ยมจาก Thomas Oppong | Mission to the Moon EP. 796]: https://www.youtube.com/watch?v=t7i8qbHJF0k
